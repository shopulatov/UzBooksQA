Hadis ilmi ilmlarning eng sharaflisi, eng afzali, tolibi ilm uchun eng muhimlaridandir. Zero, u sharʼiy dalillarning ikkinchi manbasi, usul va ahkomlarning asosidir. Tolibi ilmlar, islomiy ilmlarga qiziquvchilar Allohning kalomi Qurʼoni Karimdan keyin eʼtibor qaratishlari lozim bo‘lgan ilm Rasululloh sollallohu alayhi vasallamning hadislaridir, chunki Rasululloh sollallohu alayhi vasallam «Bilib qo‘yinglarki, menga Kitob bilan birga uning misli ham berildi», deb aytganlar (imom Abu Dovud va Termiziy rivoyat qilganlar). Binobarin, Qurʼon bilan sunnat hujjat-dalil mezonida teng bo‘lib, rushdu hidoyatning asosidir.
Doktor Muhyiddin Muhammad Avvoma ushbu risolada sahih va Hasan hadislarni to‘plagan bo‘lib, ularning hajmi kichik, iboralari yengil, yodlash uchun osondir. Ibodat, muomala, axloq-odob, tarbiya va boshqa mavzularga oid ushbu hadislar Islomning madori bo‘lgan hadislar jumlasidandir.
Rasululloh sollallohu alayhi vasallamning go‘zal fazilatlaridan, ijobiy sifatlaridan biri «javo-meʼul kalim» bo‘lib, qisqa, lo‘nda so‘zlar bilan olam-olam maʼnolarni ifodalash qobiliyati edi. Ushbu to‘plam ham ana shunday moʻjaz, ammo shomil maʼnolarni o‘zida mujassam qilgan hadislardan iborat bo‘lgani bois kitobni shunday nomladik.
Kitob 192 betdan iborat.
2021-yilda chop etilgan.
