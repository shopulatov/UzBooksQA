Bir mamlakatga g‘anim hujum qilib, ikki aka-uka jangga otlanishibdi. Ular singillarini insof egasi hisoblangan bir tanishlariga qoldiribdilar. Qiz juda go‘zal ekan, u kishiga iblis vasvasa qila boshlabdi. Oxiri u odam gunohga botibdi-yu, “akalari kelsa nima deb javob qilaman?” deb qo‘rqibdi. Iblis “Qizni o‘ldirda, og‘ilxonaga ko‘mib qo‘y, akalari kelganda “singillaring qochib ketdi”, deysan”, deb o‘rgatibdi. Shunday ham bo‘libdi. Akalar ajablanib turishganda iblis ularga bo‘lgan gapni aytib beribdi, qiz ko‘milgan joyni ko‘rsatibdi. Podshoh u odamni o‘limga hukm qilibdi. Zinokor bo‘yniga sirtmoq tashlanganida yana iblis paydo bo‘libdi. “Sen meni shu ahvolga solding!” debdi u odam nafrat bilan. “Sen mendan o‘pkalama, istasang seni o‘limdan olib qolay. Shartim shuki, menga bir martagina sajda qilasan”. “Qanday sajda qilaman, bo‘ynim sirtmoqdaku?” debdi u odam. “Sen menga sajdani niyat qilda, boshingni men tomon egsang bas”, debdi iblis. Odam iblisning aytganini bajarib, boshini u tomon egib sajda qilgan ekan, sirtmoq tortilib, bo‘g‘ilib o‘libdi - dunyodan iymonsiz ketibdi.Ha, iblis barchani shunday vasvasaga solib, yo‘ldan chiqarmoqni istaydi. Uning o‘z olami bor. Baʼzilar “to‘g‘ri yashayapman”, deb o‘ylashadi-yu, biroq, shaytanat olamiga kirib borayotganlarini, oqibat esa iblis sirtmog‘iga tushib qolganlarini sezishmaydi. Yozuvchi Tohir Malikning “Shaytanat” asari kitobxonlarni shayton boshqaruvchi olam bilan tanishtirgan edi. So‘ng “Shaytanatning turfa olami” turkumida “Murdalar gapirmaydilar” kitobi nashr etilgan edi. Bu asarlarda ashaddiy jinoyatchilar hayoti qalamga olingandi. Shaytanat - faqat qotillar yoki o‘g‘rilar olami emas. Iblis har bir odamning ruhini parchalab, o‘z olamiga tortishga urinaveradi, yaʼni insonning maʼnaviy olamini bulg‘ashga intiladi. Oqibatda kimlarningdir maʼnaviy olami qashshoqlashadida iblis taqdim etgan olamga kirib boradi. Ammo u o‘zini zinhor jinoyatchi hisoblamaydi. Holbuki... ruhlarni azobga qo‘yish ham jinoyatdir.“Bir qoringa siqqan bolalar bir hovliga sig‘ishmaydi...” Bu maqolda qanchalar haqiqat bor? Ota-ona vafotidan keyin nima uchun farzandlar yuzko‘rmas bo‘lib ketadilar? Shaytanat olamiga kirib qolganlari uchun emasmi? Ota-onalari ruhi azob chekishini nechun o‘ylamaydilar? Yozuvchi Tohir Malik mazkur yangi asarida siz, aziz kitob muhlislarini shu mavzuda bahs yuritishga daʼvat etadi. Kitobga yozuvchining yangi yozgan hikoyalari bilan birga qayta tahrirdan chiqqan bitiklari ham jamlandiki, bularda ham iblis yetovidagi yoki undan nafratlanuvchi insonlar obrazi gavdalanadi.
Kitob 464 betdan iborat.
2018-yilda chop etilgan.
