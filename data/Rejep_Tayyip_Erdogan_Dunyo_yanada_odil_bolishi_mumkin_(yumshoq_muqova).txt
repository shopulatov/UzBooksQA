Umuman, dunyoda bugun siyosiy kitoblarga, siyosatchilarning asarlariga qiziqish katta. Rejep Tayyip Erdog‘an ushbu kitobida global siyosat, ayniqsa, dunyoning yetakchi mamlakatlari yuritayotgan siyosat, qochqinlar masalasi, xalqaro terrorizm va islomga qarshi muammolarga to‘xtalgan.
U Birlashgan Millatlar Tashkilotining qonuniylik, funksionallik, taʼsirchanlik, qamrab oluvchilik, vakillik va boshqaruv muammolariga hamda BMT Xavfsizlik Kengashida keng qamrovli islohot o‘tkazish zarurligi haqidagi fikrlarini qalamga olgan.
Xususan, kitobda quyidagi satrlarni o‘qish mumkin:
«Bolalar o‘ldirilayotgan dunyoda hech kim begunoh emas».
“Shafqat qahat bo‘lib turgan zamonda bizlarga adolatning timsoli, vijdonlarning ovozi bo‘lishdek masʼuliyat tushmoqda”.
“Bizning tafakkurimizga ko‘ra, dunyoning muvozanati, ozodligi va baxtiyorligi adolat bilangina qoimdir. Dunyoning yana-da adolatli bo‘lishi uchun ham umid va ishonch beruvchi dunyoviy tizimga ehtiyoj bor. Barcha kamchiliklariga qaramay, zaruriy islohotlar o‘tkazilsa, BMT tuzilmasini bu boradagi eng maqbul tashkilot sifatida qabul qilish mumkin degan fikrdamiz”.
“Adolat, huzur, ishonch, barqarorlik faqatgina maʼlum mamlakatlarda yashagan insonlarning haqi emas. Dunyomizda yashayotgan 7-8 milliard insonning har biri bu huquqqa, imkonlarga ega bo‘lishi kerak. Maʼsum bolalarning, ayollarning, insonlarning qoni nopok siyosiy hisob-kitoblar tufayli oqishda davom etgani sari insoniyatning vijdoni huzur topmaydi, topa olmaydi ham”.
“Adolat butun jamiyatlar uchun umumiy qadriyat hisoblanadi. Madaniyat, tamaddun va dinga ajratmasdan barcha ijtimoiy va siyosiy tizimlar adolatni markazda tutuvchi tuzumni bunyod etishga harakat qilishgan”.
Kitob 192 betdan iborat.
2022-yilda chop etilgan.
