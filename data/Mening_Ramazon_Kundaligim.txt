Ushbu Ramazon oyi kundaligi o‘smir yoshdagilar va kattalar bilan bir qatorda yosh bolajonlarimiz uchun ham mo‘ljallanganligini hamda bolajonlarimizga foydalanishda onajonlari ko‘maklashishlarini inobatga olgan holda quyida uslubiy tavsiyalarni beryapmiz. Kundalikdan foydalanishni boshlashdan avval ular bilan tanishib chiqib, kerakli o‘rinlarda foydalanishingiz mumkin:
✓ Kundalikda Qurʼoni Karimdan oyatlar, Payg‘ambarimiz Muhammad sollallohu alayhi vasallamning hadislaridan namunalar va duolar keltirilganligi bois, uni pok joyda saqlashingizni so‘raymiz;
✓"Asosiy duolar" rukni ostida Ramazon oyiga xos bo‘lgan duolar keltirilgan bo‘lib, uni yod olishingiz yoki o‘qib foydalanishingiz mumkin;
✓ Muborak Ramazon oyini har bir musulmon maʼlum bir amallarni bajarishda, o‘zini maʼnan isloh qilishda, qaysidir odatlarni tark etib, solih amallarni shakllantirishda jiddu-jahd qilish niyati bilan boshlaydi. Oldingizga maqsad qilgan rejalaringizni tartibga solib, qayd etib borishingiz uchun ham qaydnoma (treker) sahifalari siz uchun ajratilgan;
✓ Kundalikning asosiy qismi Ramazonda qilinadigan asosiy ibodatlarni ado etishni qayd etib borishga mo‘ljallangan. Ular quyidagilardan iborat:
✓ Har kun uchun berilgan maʼlumotlarni, yaʼni Allohning muborak ismlari, islomdagi 40 farz va kundalik sunnat amallardan namunalar bilan tanishib chiqing, yod olsangiz va hayotingizga tatbiq etsangiz, albatta, misli ko‘rilmagan savobga ega bo‘lasiz, inshoolloh.
✓ Har bir kuningizda bajaradigan amallaringizning qisqa qaydnomasini qiling;
✓ Kundalik besh mahal namozni ado etganingizni qayd etib boring, Ramazon oyi - gunohlardan poklanish oyi. Shu sababli qazo namozlaringiz va taroveh namozlarini ado etishga eʼtiborli bo‘ling;
✓ Payg‘ambarimizning hadislarini O‘qing hamda anglab, maʼnaviy-tarbiyaviy ozuqa olishga harakat qiling. Oila aʼzolaringiz bilan shu mavzularda suhbatlar o‘tkazing;
✓Kun duosini o‘qib, takror qiling va yod olishga harakat qiling;
✓ Kunlik ajratilgan payg‘ambarlar qissalari bilan tanishing. O‘qib chiqishga imkoniyatingiz boʻlmasa, sahifa o‘ng burchagida berilgan QR-kod orqali qissani audio formatda eshiting;
✓ Qurʼoni Karimdan keltirilgan oyatlarni Qurʼonning maʼnolari tarjimasi berilgan kitoblardan alohida eʼtibor bilan O‘qing, maʼno tarjimasi va tafsirini yozib boring. Yozish jarayonida oyat nima haqida ekanligini tafakkur qilishga harakat qiling va eng quyidagi maxsus ajratilgan joyga xulosalaringizni yozing:
✓ Kun yakunida o‘zingizni sarhisob qiling, erishgan yutuqlaringiz va ulgurmagan amallaringizni qayd qiling hamda kelasi kuni ularni, albatta, amalga oshirishingizni niyat qiling;
✓ Ramazon oyi oxirlab qolganda "Ramazon hayiti cheklisti" rukni ostida berilgan amallarni diqqat bilan o‘qib, ularni mukammal ado etishga harakat qiling;
✓Muborak Ramazon oyi ro‘zasidan so‘ng Shavvol oyi ro‘zasini tutishni niyat qilganlar uchun alohida qaydnoma sahifalari ajratilgan;
✓ "Qurʼon xatmi rejasi" rukni ostida Muborak Ramazon oyida Qurʼoni Karimni xatm qilishni niyat qilganlar uchun qaydnoma sahifalari ajratilgan bo‘lib, o‘qilgan sahifalarni qayd qilib borishlari mumkin;
✓ Kundaligimizning so‘nggi sahifalarida "Payg‘ambarlar qissasi: Xotima" rukni ostidagi jadvalga har bir payg‘ambarni qanday sifat yoki ikki so‘z bilan eslab qolganingizni yozing. Sizga qulay bo‘lsa, rasm orqali ifodalasangiz ham bo‘ladi, muhimi payg‘ambarlar sizning qalbingiz va xotirangizdan joy olsin;
Kundalikning baʼzi joylaridan mustaqil foydalanishda qiynaladigan bolajonlarimizga onalari ko‘mak berishlarini istab qolgan bo‘lar edik.
Kitob 176 betdan iborat.
2022-yilda chop etilgan.
