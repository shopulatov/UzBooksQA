Istiqlol qaddimizni rostlab, aqlimizni peshlab qaramlikdan ozod etdi. O‘zlik, tafakkur va maʼnaviyatimizning tiklanishi tariximizning qora deb ko‘rsatilgan jihatlarini to‘g‘ri anglashimiz, maxfiylikka mahkum etilgan voqelikning ro‘yobga chiqarishimiz imkonini berdi. Ushbu tadqiqot mana shu buyuk imkoniyat mahsuli – muallifning keyingi bir necha yillik izlanishlari samarasi ila dunyoga keldi. Unda Buxoro amirligida chorakam ikki asr davomida to‘plangan behad katta va behisob oltin xazinasining qisman tarixi va taxminiy miqdori, taqdir va qismati tarixiy hujjat hamda chop etilgan boshqa manbalar asosida birinchi marotaba ilmiy jihatdan o‘rganilib, umumlashtirilgan. Shuning bilan birga xazina haqidagi har xil maqsadda tarqatilgan yolg‘on va uydirmalar imkon darajasida tahlil qilinib, tarix faniga hozirgacha maʼlum bo‘lmagan, xazina bilan bog‘liq qiziqarli maʼlumotlar ham berilgan.
Mazkur monografik asar ilmiy-ommabop usulda yozilgan bo‘lib, o‘z mazmuni va mohiyatiga ko‘ra, tarixchi va iqtisod tarixi mutaxassislari, bank va moliya xodimlari, tadbirkorlar, oliy o‘quv yurtlari talabalari, umuman keng kitobxonlarning ilmiy-maʼnaviy ehtiyoj va talablarini qondirishga xizmat qiladi, degan umiddamiz.
Kitob 152 betdan iborat.
2020-yilda chop etilgan.
