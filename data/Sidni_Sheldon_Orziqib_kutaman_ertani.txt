Amerika yozuvchisi Sidni Sheldon 1917 yilda Chikagoda tug‘ilgan. U ikkinchi jahon urushidan oldinoq Gollivudda kinossenarist sifatida shuhrat topdi. Darvoqe, S. Sheldon urushda AQSH Harbiy Havo Kuchlari uchuvchisi sifatida ishtirok etdi. U urushdan keyin ham kinoda ishlashni davom ettirdi. Uning qalamiga mansub olti pyesa Brodveydagi teatrlar repertuaridan joy olib, shov-shuvlarga ham sabab bo‘ldi. Yozuvchi 1963 yilda EY-BI-SI korporatsiyasi bilan hamkorlikni boshlab, ikki yuzdan ziyod televizion ssenariylar yaratdi. Biroq S.Sheldonga jahon miqyosidagi shon-shuhratni kitoblari keltirdi. Uning asarlari bir yuz saksondan ortiq mamlakatda ellikdan ortiq tilda nashr etildi. Adibning qalamiga mansub ellikdan ortiq o‘tkir mavzuli asarlari orasida «Yarim tunning orqa tomoni», «Qonli qadam», «Farishtalar qahri», «Ko‘zgudagi darbadar», «Tong, kun, tun» kabi romanlari alohida o‘rin tutadi. S. Sheldon ko‘pdan-ko‘p adabiy va kino sanʼati sohasida beriladigan nufuzli sovrinlarning, jumladan, Edgar Po nomli va Oskar mukofotining sohibi bo‘lgan. Adib umrining oxiriga qadar samarali ijod bilan band bo‘ldi. Sidni Sheldon 2007 yil yanvar oyida 90 yoshida vafot etdi.
Kitob 368 betdan iborat.
2020-yilda chop etilgan.
