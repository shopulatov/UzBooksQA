Fiqh va fiqhiy mazhablar hamda bu borada yozilgan kitoblar haqida so‘z borar ekan, biz uchun hanafaiy mazhabi alohida ahamiyat kasb etadi. Chunki bizning vatanimiz qadimdan hanafiylik tarqalgan, o‘ziga xos nufuzga ega bo‘lgan va shunday bo‘lib kelayotgan o‘lkadir. Vatanimizdan ko‘plab faqihlar chiqqan va fiqhning barcha yo‘nalishlari bo‘yicha barchaning tahsiniga sazovor bo‘lgan kitoblar bitilgan. Shuning uchun ham hanafiy fiqhi kitoblari va ularning martabalariga oid maʼlumotlarni taqdim qilishga alohida ahamiyat berdik.
Kitobimizda hanafiy mazhabidagi kitoblarning martabalari va ularning darajalari haqida ham maqola keltirdik.
Hanafiy kitoblar ichida ulug‘ vatandoshimiz Burhoniddin Marg‘iloniy rahmatullohi alayhining “Hidoya”si alohida eʼtiborga sazovorligi bois “Hidoya”ning ilmiy va nazariy ahamiyati hamda uning o‘ziga xos xususiyati» nomli maqolani ham taqdim etdik.
Albatta, fiqhiy asarlar haqidagi maʼlumotlar bugungi kunimizda yozilgan kitoblar to‘g‘risidagi bilimsiz to‘liq bo‘lmasligi aniq. Shuning uchun ham «Hozirda yozilayotgan fiqhiy kitoblar» sarlavhasi ostida «Mavsuʼatul fiqhil islamiy», «Al-mavsuʼa al-fiqhiyya», «Majmuʼatu al-fataviy ash-sharʼiyya», “Fiqhus-sunna”, «Al-fiqhul islamiyyu va adillatuhu», “Eʼlous-sunan”, «Al-fiqhul Hanafiyyu va adillatuhu», «Al-Muomalot al-moliya» kabi kitoblar haqida ham imkon qadar so‘z yuritdik.
So‘ng umumiy fiqhiy istilohlarga, hanafiy mazhabining baʼzi istilohlariga, ibodatdagi istilohlarga va boshqa maʼlumotlarni taqdim qilishga o‘tildi.
Xulosa qilib aytadigan bo‘lsak, ushbu kitobni diqqat bilan o‘qigan har bir shaxs juda ko‘p kerakli maʼlumotlar bilan oshno bo‘ladi, degan umiddamiz.
Shayx Muhammad Sodiq Muhammad Yusuf
Kitob 312 betdan iborat.
2019-yilda chop etilgan.
