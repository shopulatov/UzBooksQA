Qo‘llanma bog‘ning ilk yillaridan qanday qilib olma daraxtlarida mevali novdalarni va shox-shabbani shakllantirish, yuqori hosildorlikka erishish, sifatli va mo‘l meva yetishtirish mavzularini keng yoritib beradi. Jumladan, dunyoda eng keng yetishtiriladigan va sevib isteʼmol qilinadigan hamda O‘zbekistonda ham yetishtirilishi ommalashib borayotgan Fuji (Fuji apple variety) navi haqida to‘liq maʼlumotlar berilgan.
Qo‘llanmadagi maʼlumotlarning ko‘p qismi urug‘li meva daraxtlari fiziologiyasidan olingan. Bog‘da qo‘llaniladigan agrotexnik tadbirlar urug‘li va danakli mevalarga ham taalluqli hisoblanadi. Ushbu tadbirlarni bog‘da muvaffaqiyatli qo‘llash uchun urug‘li mevalarning o‘sishi va meva tugish xususiyatlarini yaxshi tushunish talab etiladi. Meva yetishtirishning kaliti bu - mevali daraxt o‘sishi va hosil tugishi o‘rtasidagi muvozanatni to‘g‘ri boshqarishdir.
Ushbu qo‘llanma intensiv olma bog‘i va umuman, olma yetishtirish bilan shug‘ullanuvchi agronom, shuningdek bog‘bonlar uchun mo‘ljallangan.
Qo‘llanmani tayyorlashda avstraliyalik olim Bas van den Endening ruxsati bilan «Intensiv olma yetishtirish» nomli kitobining ingliz tilidan tarjimasidan va rasmlaridan foydalanildi. Kitob muallif Shuhrat Abrorov tomonidan kengaytirilib, O‘zbekiston sharoitiga moslashtirilgan hamda O‘zbekiston intensiv bog‘larida oxirgi 12 yil mobaynida yig‘ilgan tajriba va rasmlar bilan boyitilgan. Olma navlarining rasmlarini taqdim etgani uchun «Norchontol» ko‘chatchilik xo‘jaligiga o‘z minnatdorchiligimizni izhor etamiz.
Qo‘llanmadagi barcha maʼlumotlar ilmiy izlanishlar va tajribaga asoslangan hamda yaxshi maqsadni ko‘zlab tayyorlangan. Qo‘llanma mualliflari berilgan maʼlumotlarni amalda qo‘llashdan kelgan zararga javobgar emas. JICA tashkilotiga qo‘llanmani tayyorlashda ko‘mak ko‘rsatganligi uchun minnatdorchilik bildiramiz.
Kitob 256 betdan iborat.
2019-yilda chop etilgan.
