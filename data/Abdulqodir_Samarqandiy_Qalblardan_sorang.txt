Qurʼoni karimda marhamat qilinishicha, Alloh taolo o‘zi suygan, yaqin bandalariga hikmat ato qiladi. Kimga hikmat berilgan bo‘lsa, unga ko‘pgina yaxshiliklar ato qilinibdi.
Muallif Abdulqodir Samarqandiy (Polvonov)ni ana shunday hikmat ato etilgan insonlardan deyish mumkin. Bugun ijtimoiy tarmoqlar orqali u kishini ko‘pchilik yaxshi taniydi, uning o‘ylashga, tafakkurga chorlovchi hikmatli so‘zlari, ulug‘lar hayotidan keltirgan ibratli rivoyatlarini sevib mutolaa qiladi. Ular eskirmaydi, qayta-qayta o‘qigan kitobxon ham zerikmaydi. Bu hikmatlar, rivoyatlardan internetga kirmaydigan keng kitobxon ommasining ham bahramand bo‘lishlarini istadik. Qo‘lingizdagi kitob ana shu maqsadda yuzaga keldi.
Bu kitobni asalga o‘xshatish mumkin. Asalari guldan gulga qo‘nib, rango-rang iforlaru anvoyi shiralardan shifobaxsh asal to‘plagani singari, muallif ham turli manbalardan turfa hikmatlar va taʼsirli rivoyatlarni tergan, baʼzilariga o‘zining xulosalari-ni ham ilova qilgan. Shu sababdan ham kitobni o‘qirkansiz, ketgan vaqtingizga achinmaysiz, aksincha u sizning kundalik hamrohingizga aylanib qoladi.
Kitob 312 betdan iborat.
2021-yilda chop etilgan.
