Har bir inson umri davomida tug‘ilib-o‘sgan joyidan boshqa biror yurt yoki shaharga albatta safar qiladi. Insonning vatanidan yoki yashab turgan joyidan chiqib, uzoq masofani kesib o‘tishi “safar” deyiladi.
Safar asosan haj yoki umra niyatida, ilm olish, ustozlar va ulug‘larni ziyorat qilish niyatida, tijorat, nafs riyozati, ko‘ngil yozish, sayr-tomosha qilish hamda boshqa maqsadlarda qilinadi. Aslida muboh sanalgan bu ish safar qiluvchining niyatiga qarab, ibodat darajasiga ko‘tarilishi mumkin.
Payg‘ambarimiz Muhammad sollallohu alayhi vasallam: «Safar qilinglar, salomat bo‘lasiz», deb marhamat qilganlar.
Ulamolar qadimdan safar odoblariga katta eʼtibor berishgan. Ular safarning turlarini, foyda-zararlarini, safarda nima muhimu, nima mumkin emasligini batafsil bayon qilib berishgan. Bugun siz azizlarning eʼtiboringizga taqdim qilinayotgan «Safar va unga oid Fiqhiy masalalar» kitobi o‘z nomiga muvofiq, safar qilish bilan bog‘liq fiqhiy masalalarni o‘z ichiga olgan. Kitobda safarning taʼrifi, safarning turlari, undan ko‘zlangan maqsadlar, safarga tayyorgarlik ko‘rish, ayollarning safar qilishi, ibodatlarning safar chog‘ida ado etilishi, musofirning odobi, asliy va istiqomat vatani haqidagi tushuncha va shu kabi safar bilan bog‘liq ko‘pgina fiqhiy hukmlar bayon qilingan. Shuningdek, safar chog‘idagi duo va zikrlarga ham keng o‘rin berilgan.
Kitob 208 betdan iborat.
2022-yilda chop etilgan.
