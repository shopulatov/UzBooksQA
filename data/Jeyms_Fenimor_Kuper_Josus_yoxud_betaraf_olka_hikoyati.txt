Qo'lingizdagi ushbu kitob AQSHda yashab ijod etgan adib Jeyms Fenimor Kuper (1789-1851) qalamiga mansub "The Spy: a Tale of the Neutral Ground" romanining rus tili orqali (ingliz tilidan rus tiliga E. A. Ber va Y. M. Shishmarevoylar "Шпион, или Повесть о нейтральной территории" nomi ostida tarjima qilishgan) Erkin Mirobidov tomonidan "Josus yoxud betaraf o'lka hikoyati" nomi ostida tarjima qilingan ko'rinishidir.
Shuni bilingki, badiiy asarni tarjima qilish (ayniqsa, turkiy tillarga mansub bo'lmagan tildan tarjima qilish) shu asarni qaytadan yozish bilan teng qiyinchilikka ega. Shu tildagi iboralarni so'zlarni, jumlalarni yoki maqol-matallarni maromiga yetkazib tarjima qilish juda mushkul ish hisoblanadi. Chunki bunda tarjimondan bevosita eng kamida ikkita xorijiy tilni mukammal bilish, shuningdek, o'sha til egalari - xalqning turmush tarzi, etnografiyasini, madaniyatini va tarixini mukammal bilish talab etiladi. Shuning uchun Erkin Mirobidov ham doimo xalqimizning, ayniqsa, o'quvchi yoshlarimizning tahsin-u tashakkuriga sazovor bo'lgan. Biz ham shular qatorida tarjimon - Erkin Mirobidovdan ushbu xizmatlari uchun behad xursandmiz!
«Josus yoxud betaraf o'lka hikoyati» asari - jahon adabiyotining o'lmas durdonalaridan biri hisoblanadi! Bu asar nafaqat badiiy kitob orqali, balki yurtimiz telekanallarida berilgan videofilmi orqali ham juda mashhur.
Fenimor Kuper o'z asarlarida ozodlik uchun kurashuvchi mard, jasur qahramonni ulug'laydi. «Josus» romanining qahramoni - vatani uchun jonini fido qilgan Garvi Byorch, chindan ham, yashagan tarixiy shaxs. Romanda amerikaliklarning ingliz mustamlakachilariga qarshi kurashining dramatik manzaralari yuksak badiiy mahorat bilan tasvirlangan.
Ushbu kitob ilk bor o'zbek tilida 1979-yilda chop etilgan. Bu davrdagi nashrida ayrim so'z va jumlalarning ma'nosi izohlanmagan yoki ruscha soʻzlar, yoki baynalmilal jumlalar orqali berilgan edi. Bu holat bilan biz tarjimonlarni yoki o'sha davr nashriyoti xodimlarini kamsitish fikridan yiroqmiz. Faqat hozirgi davr kitobxonlarining talab va iltimoslariga asosan asar tarjimasiga qo'shimcha iqtiboslar kiritildi va hozirgi o'zbek adabiy tili qoidalari asosida qayta tahrirlandi.
Kitob 480 betdan iborat.
2020-yilda chop etilgan.
