Zamonamiz qahramoni kim?
Uni qaydan izlash kerak?
Uning bugungi qiyofasi qanday bo‘lishi lozim?
Bu kabi qo‘shqavat savollar ko‘pdan beri yozuvchilarimizni o‘ylantirib kelayotgani bor gap.
Qahramon deganda aql bovar qilmas mardlik namunalarini ko‘rsatgan, tog‘larni qo‘porib, to‘fonlarni to‘xtatgan yoki bugun dunyo badiiyatida urf bo‘lganidek, insoniyatni halokatdan asrab qolgan arslonkelbat shaxs ko‘z oldimizga kelishi va shu sababdan ham uning chizgilarini yaratish muayyan mushkulotlarga ro‘para qilishi tayin.
To‘g‘ri, har kimning qarichi o‘zi bilan.
O‘zbekiston xalq shoiri Iqbol Mirzo esa biz izlagan qahramonni shundoq yonginamizda yelkama-yelka yashayotgan odamlar orasida ko‘radi. Ana shunday yurtdoshlarimizdan biri Rustam Majidov “Zarb” qissasi qahramonidir. U o‘z qatʼiyati, irodasiga suyanib qanchadan-qancha mashaqqatlarni yengib o‘tadi. Aziz Rahmonov kabi o‘smir shogirdlarini to‘g‘ri yo‘lga solib, dunyo arenasi shohsupasigacha olib chiqadi.
Qarangki, birgina shaxsning sharofati bilan bugun dunyo sporti lug‘atida “Rapqon boks maktabi” degan atama paydo bo‘ldi.
Ha, insonning beminnat zahmati hech qachon ko‘chada qolmaydi. Ko‘plab Osiyo va jahon chempionlari murabbiyi, O‘zbekistonda xizmat ko‘rsatgan sport ustozi, Xalqaro toifadagi AIBA hakami, senator Rustam Majidov el orasida ham “Rustam pahlavon” deb eʼzoz topgan.
Aziz o‘quvchi!
Yon-veringizga qarasangiz, Vatan va millat uchun sidqidildan xizmat qilayotgan oddiy odamlarni ko‘rasiz. Zamon qahramonlari shular emasmi? Balki, Siz ham ana shu fidoyilar toifasiga mansubdirsiz. Muhimi, bu imkon o‘zingizning qo‘lingizda.
Kitobni o‘qib chiqqaningizdan so‘ng bir xulosaga kelarmiz...
Kitob 192 betdan iborat.
2018-yilda chop etilgan.
